## 20210525

### 古诗十九首
两汉· 佚名

涉江采芙蓉，兰泽多芳草。  
采之欲遗谁？所思在远道。  
还顾望旧乡，长路漫浩浩。  
同心而离居，忧伤以终老。

---

### 古诗十九首 其一
魏晋 · 佚名

行行重行行，与君生别离。相去万馀里，各在天一涯。

道路阻且长，会面安可知。胡马依北风，越鸟巢南枝。

相去日已远，衣带日已缓。浮云蔽白日，游子不顾返。

思君令人老，岁月忽已晚。弃捐勿复道，努力加餐饭。

--- 
### 古诗十九首 其二

明代· 释函是

西猋捲黄云，白昼扬氛埃。天地一为变，登高望边陲。

羌独无良人，胡为久徘徊。念彼邻家妇，掩涕向予哀。

红粉怜青春，征衣手自裁。裁就寄沙场，常忧游冶猜。

猜则从他猜，中情谁与回。不学白头媪，年年守空帏。

---

### 古诗十九首 其三

明代 · 释函是

天高安可极，海深不足注。斗酒聊为欢，含情伤日暮。

人生如旅泊，倾盖皆亲故。晨起东西驰，行行不相顾。

人言五陵贵，驱车向官渡。巍巍望高门，衣冠盈道路。

李赵列前楹，珠履盛金赂。朝登廉颇堂，夕曳相如阼。

所见尽攀龙，转盼浥朝露。第宅何曾易，主宾非昔遇。

白云仍在天，波宕洪溟固。俛思胡为来，万里怆回步。

---

### 古诗十九首 其八

明代· 释函是

乔木不可息，汉女不可思。灼灼桃花夭，家室交相宜。

忡忡谓之何，岂不惮愆期。鸿雁鸣雍雍，冰泮良有时。

江汜且终悔，白茅慎毋移。芣苢何足采，兔罝吾所知。

愿言勖君子，素丝其纰之。

---

## 20210528
### 满江红·写怀
【作者】岳飞 【朝代】宋代

怒发冲冠，凭栏处、潇潇雨歇。抬望眼、仰天长啸，壮怀激烈。三十功名尘与土，八千里路云和月。莫等闲、白了少年头，空悲切。

靖康耻，犹未雪。臣子恨，何时灭。驾长车踏破，贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。